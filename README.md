# SKM
Statisztikai Kutatói Műhely Github oldala
A KSH Módszertani főosztálya és az MSZT Fényes Elek Társadalomstatisztikai szakosztálya intézményközi szakmai együttműködési programot kezdeményez az adathozzáféréssel, adatminőséggel és adathasznosítással kapcsolatos módszertani kérdések témakörben. A hosszabb távra tervezett program nyitott, amelyben mindazok a szakemberek, illetve kutatóintézetek részt vehetnek, amelyek érdekeltek a társadalom,- illetve gazdaságstatisztika adatállományok kutatási, vagy közcélú hasznosításában.

A program célja

A javasolt együttműködési program illeszkedik abba a nemzetközi törekvésbe, amelyben a statisztikusok és a kutatók, - intézményes keretek között - közösen dolgoznak meghatározott szakmai célkitűzések elérése érdekében. E program keretében célszerű lenne felújítani azt a korábbi együttműködési gyakorlatot, amelyben a statisztikusok és kutatók konkrét módszertani kérdések kapcsán együttműködtek, és e keretek között szakmai ajánlásokat fogalmaztak meg. A KSH módszertani főosztálya e keretek között is erősíteni kívánja a kutatókkal való aktív szakmai kapcsolatot.

A kezdeményezés egyfajta szakmai „kurzusnak” is tekinthető, amelyben a közreműködők szisztematikusan feltárják az adott témakörben meglevő módszertani „fehérfoltokat”, hiányosságokat, majd ezt követően ezek mérséklésére megfelelő eljárásokat dolgoznak ki, szükség szerint szakmai ajánlásokat fogalmaznak meg. Reményeink szerint ez jelentősen segítheti az adatgazdák, illetve az érintett kutatók munkáját. Mindez azt jelenti, hogy - a közös munka során – praktikusan az eddig is többnyire ismert, és megoldásra váró módszertani jellegű problémákra kell fókuszálni. Fontos körülmény, hogy az együttműködés gyakorlati hátterét a KSH által kezelt statisztikai adatállományok adják.

Az együttműködés egyik lehetséges formája

Tekintve, hogy intézményközi programról van szó, ezért olyan együttműködési formát kívánunk megválasztani, amely hatékony keretet biztosíthat a törekvés megvalósításához. Ennek megfelelően egy olyan koordinatív szerepet ellátó közös munkacsoport kialakítása látszik célszerűnek, amely képviseli a programban résztvevő intézményeket, és összefogja a különböző feladatokat ellátó szakemberek munkáját. Ez a munkacsoport gyűjtené be a program tartalmára vonatkozó további javaslatokat, és egyúttal gondoskodna azok megvalósulásáról. Az egyes konkrét feladatokat, - az ezek ellátására létrehozott - ad hoc munkacsoportok végzik.
A program működtetése arra a feltételezésre épül, hogy az abban résztvevők, - a későbbiekben - munkájuk során hasznosítani tudják az elért eredményeket, és ezért érdekeltek a tevékeny közreműködésben.

Lehetséges outputok

Szakmai konszenzusok kialakítása bizonyos módszertani eljárások kidolgozásában, alapvető kérdésekben pedig szakmai ajánlások készítése az érintett kutatók számára, közös platformon folyamatos információcsere biztosítása a résztvevők körében, ami azt jelenti, hogy – szervezett keretek között - a fogadó felületre bárki felrakhatja a szakmai kérdéseit, problémáit, és itt nyomon követhető annak további kezelése,

Tevékenység formák

Terveink szerint a tematikus szakmai konzultációk és műhelyviták teszik majd ki a tevékenység zömét, amelyek kellően előkészített írásos anyagok megtárgyalását tűzik ki célként. Az ezek eredményéről készített emlékeztetők kikerülnek a program platformjára. A műhelyviták helyszíne többnyire a KSH-ban lesz.
Ezek mellett, - a résztvevők önkéntes közreműködésével – konkrét módszertani eljárások kidolgozására is sor kerül, amelynek mértéke a résztvevők kapacitásától függ.

Programépítés módja

Az érintett kutatói kör hatékony bekapcsolódása szempontjából célszerűnek látszik a problémaorientált programépítkezés módszerét alkalmazni. Mindez az alulról, tehát az induktív módon való programalkotást helyezi előtérbe, ami azt jelenti, hogy első lépésben a kutatókat közvetlenül érdeklő, ezért megoldásra váró konkrét problémákat kell számba venni. (Ez lehet a garanciája annak, hogy az érintett kutatók részt vegyenek a közös munkában.) Ezt követően lehet azokat elhelyezni azokba a feladatblokkokba, amelyek megjelennek az előzetesen elkészített programcsomagban.
